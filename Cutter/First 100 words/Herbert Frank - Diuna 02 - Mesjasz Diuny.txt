Przełożyła Maria Grabska ZAPISKI Z CELI ŚMIERCI PRZESŁUCHANIE BRONSA Z IX Pytanie: Co skłoniło cię do podjęcia tej szczególnej próby zanalizowania dziejów Muad’Diba? Odpowiedź: Dlaczego miałbym odpowiadać na twoje pytania? Pytanie: Ponieważ utrwalę twe słowa. Odpowiedź: Aaach! To dobry argument dla historyka! Pytanie: Będziesz więc współpracować? Odpowiedź: Czemu nie? I tak nigdy nie zrozumiesz, co zainspirowało moją "Analizę historyczną". Wy, kapłani, macie zbyt wiele do stracenia, by... Pytanie: Wypróbuj mnie. Odpowiedź: Wypróbować ciebie? No dobrze... Czemu by nie? Zaintrygowała mnie powierzchowność obrazu tej planety w oczach mas, jaka zawdzięcza swej popularnej nazwie: Diuna. Proszę zauważyć: nie Arrakis, lecz Diuna.